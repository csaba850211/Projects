<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="orszagok.css">
    <title>Document</title>
</head>
<body
    style="text-align: justify; color: white; background-color: lightblue; margin-left: 12px; margin-right: 12px; background-image: url('htmlmedia/backback.jpg'); background-repeat: no-repeat; background-size: 320%; overflow:scroll; background-attachment: fixed; backdrop-filter: blur(2px); padding: 1px;">
    <button onclick="location.href='vilag.html';"
        style="width: 100%; font-size: 14px; opacity: 0.6; padding: 8px; border-radius: 4px; border: 1px;">Világ</button>
        <h1 style="background-color: grey; text-align: center; border-radius: 4px;">Gianag</h1>

        Az Északi Szövetség alapító tagjáról számtalan legenda, híresztelés és történet látott már napvilágot. Ideje, 
        hogy számbavegyük ezeket, s hogy azok, amelyek a legkevesebb igazságot tartalmazzák, fennmaradjanak rostánkon. 
        A Dawa birodalom bukása után, a Hatodkor hosszúra nyúlt zűrzavarát követően új népek kaptak lehetőséget az égiektől, 
        hogy létjogosultságukat bizonyítsák, vagy mindörökre eltűnjenek a hírüket őrző tekercsekkel együtt. A darabjaira hullott birodalom 
        területén egymással marakodó hercegségek, királyságok alakultak, melyek folytonos harcban állottak egymással, 
        valamint a külső és belső ellenséggel. Amíg a délebbre elbukott démoncsászárság romjain Toron lassan felemelte fejét - egyelőre
        csak arra fecsérelve erejét, hogy magát védeni tudja - északon is mélyreható változások történtek. Egy nyugatról érkezett harcos dinasztia, az erv
        (ősi forrásokban irlav) törzsek egy megerősödött ága vette birtokába a Traidlan-medencét, s miután a környező népekkel elfogadtatták jelenlétüket
        (ha kellett tűzzel-vassal, ha lehetett, diplomáciai ravaszsággal), az erigowi hercegség szomszédságában, a Traidlan-hegység lábánál saját 
        királyságot hoztak létre. Királyaik a lassan megnyugvó északi vidékeken elismert uralkodók voltak, szomszédaikkal -elsősorban Erigowval - gyümölcsöző kapcsolatokat alakítottak ki. A királyság legnagyobb kiterjedését 
        a Pyarron szerinti 8. században érte el. Ekkor az uralkodó egy ötödkori tekercs jövendöléseire hivatkozva három hercegségre osztotta az országot -
        fiaira biztonságos határokat és a Káoszkor zűrzavarához képest rendezett belső viszonoykat, jószomszédi kapcsolatokat hagyott. 
        A három hercegség, Eren, Haonwell és Gianag, melyeket Északi Hármak néven ismert ezentúl a világ, azóta is szoros szövetségben 
        áll egymással. A mi szempontunkból legfontosabb hercegség, Gianag némiképp másként fejlődött, mint testvérei, s ennek egyik okaként egy Ynev szempontjából is fontos 
        változást szoktak megemlíteni: a Pyarron szerinti 1200-as évek derekán a hercegség hasonló nevű fővárosában fogadták a nemrég 
        partot ért beriqueli törpék prémbundás követeit. Az akkori vezetők nem követtek el súlyos diplomáciai hibákat, hozzájárultak, hogy a törpék letelepedjenek a Traidlan-hegységben, s azok hamarosan csatlakoztak az Északi Hármak 
        és Erigow kezdeményezésére létrejött Szövetséghez. Jelenlétükből Gianag húzta a legtöbb hasznot. A törpékkel fenntartott híresen jó viszony a hercegségen belül szinte mindenütt megmutatkozik. 
        Nemcsak a hercegi testőrség törpe tagjai és az építészet beriqueli stílusjegyei utalnak erre, de a vanir nyelv elterjedtsége, s a különböző szokásokban, a mondavilágban 
        mutatkozó hasonlóságok is - az ilyen és ehhez hasonló vonásokat napestig sorolhatnánk. 
        A jó katonai és gazdasági kapcsolatokkal rendelkező állam - erős kezű hercegeinek irányítása alatt - viszonylagos biztonságban él. Távol esik a különböző ütközőzónáktól, háború emberöltők óta nem dúlta területét. 
        Ez nem jelenti azt, hogy lakói ne lennének jó kardforgatók, hiszen a magára valamit is adó nemesek mindegyike ért a fegyverhasználathoz, s a nép körében nagy megbecsülésnek örvendő alabárdosok is messze földön híresek. 
        A külsőségekre nem sokat adó gianagiak a külhoniak szemében gyakorta igénytelennek tűnnek - a zor éghajlat és a lakosok puritán gondolkodása e különcségre is magyarázatot ad. 
        Nem szembetűnő a különbség a nemesek és nemtelenek között, de a nekik kijáró tiszteletet mindig megkapják a családjuk hagyományaira büszke birtokosok. 
        Az északi mondás -"Gianagban mindenki úr" - kétszeresen igaz. Egyfelől, mert a városokon kívül élő nemtelenek szabadon rendelkezhetnek saját földeik felett, még ha azokon nem is termény, hanem tűlevelű erdő zöldell, másfelől, mert hírhedetten büszke és udvarias még a legszegényebb gianagi is. 
        A hegyek és a szűkös termőföldek nem kedveznek a mezőgazdaságnak, bár Gianag állattenyésztése híres, lakói a javak zömét a környező államoktól kénytelenek beszerezni, s háborús időkben bizony megérzik, ha a szomszédok éléskamrája ürülni kezd. Jobbára nyersanyagokkal kereskednek, de elég nagy keletje van kézművesek míves 
        termékeinek és a hegyekből lehajtott, híresen szívós marhacsordáiknak is. A törpkkel való jó kapcsolatnak sehol annyi bizonyítékát nem találni, mint a főváros, Sinog Kul utcáin. 
        Az uralkodói székhely égbenyúló hegyek között fekszikk, s hatalmas méreteire nem is következtethet az utazó, ha védművekkel megerősített falakhoz valamelyik évezredes kőútön közelít - a város legnagyobb része ugyanis a hegy mélyén húzódik. 
        Ravasz csapdákkal védett kürtők biztosítják a sziklába vájt otthonok, őrhelyek szellőzését és fényellátását. Ahol ez nem vezethet eredményre, vagy nem akartak a felszínnel közvetlen kapcsolatot, ott mágiával oldották meg ugyanezt. 
        A komor, négyszögű tornyok városa alatt rejtőzik egy olyan iskola, melynek létezéséről még a szövetségen belül is kevesen tudnak. Egy hatalmas, föld alatti tó partján éll az épületegyüttes, mely a gianagi vízvarázslók rendjét óvja. 
        E különös mágiahasználók hártyavékony beszélő szolgákat éppúgy létre tudnak hozni az akaratuknak engedelmeskedő őselemből, mint pusztító áradatot, vagy a testre simuló, lágy vízbilincst. Hogy a városon belül mégis idegenkedve tekintenek rájuk, az annak is köszönhető, hogy külországiak is akadnak köztük. 
        Kevesen vannak, s noha névleg a maguk urai, Gianag hercegének mindenben engedelmeskednek. A festői hercegség jókora területét borítják hegyi erdőségek. A helyi lakosok lenyűgözően egyszerű és praktikus tárgyak garmadáját képesek 
        előállítani fából, a fogpiszkálótól kezdve a legnépszerűbb istenek, Arel, Kyel és Dreina égbenyúló fatemplomaiig, melyeket egyetlen vasszög beillesztése nélkül készítenek el. A legügyesebb fafaragók Gianag-szerte híresek, 
        munkáikat az ország minden részében megbecsülés övezi. Korántsem ilyen ismertek, de legalább ilyen hasznos munkát végeznek azok a hegyi pásztorok, akik a marhákat terelik a magasan fekvő 
        legelőkről a távoli vidékek piacaira. Fokosaik elől még a legbátrabbaknak is tanácsos kitérniük, roppant szarvakból készült kürtjeikkel akárha beszélnének, mérföldnyi távolságból képesek üzenni egymásnak. 
        A hegyekben járva számos bányásztelepülésre lelhet az utazó. Legtöbbjükben - azokat kivéve, ahol mithrillt és más ritka fémeket bányásznak - 
        kedélyesen fogadják a betérőket. Akármilyen mogorva és nyers az átlagos gianagi, nincs bot füle, és táncban is felveszi a versenyt más vidékek szülötteivel. A gianagi bárdok Szövetség-szerte híresek: igazi virtuózai hathúros lantjuknak és a sinogi ikerfurulyának. Komolyságuk megtévesztő, 
        gyakorta vádolják őket sótlansággal - az igazi gianagi tréfák megértéséhez közelebbről kell ismerni ezeket az embereket. A gianagiak fegyverei között is fellelhetjük a törpenéppel való együttélés nyomait. Igaz ugyan, hogy az ország hírnevét a hadászat terén leginkább az alabárdosok öregbítik, de kedvelt fegyverek az 
        egy- és kétkezes csatabárdok és csákányok s némely nemesi seregekben a törpe eljárással készült pajzsok is felbukkannak. Nem csak a jól képzett fegyveresek, városi őrök és az utakra felvigyázó hercegi katonák az okati, hogy Gianagon belül 
        az utazó bárhol nyugodtan hajthatja álomra a fejét, vagy hogy az ékszerüzletek ajtaját sem zárják be éjszakára a városokban, hanem a hercegség példátlanul szigorú törvényei is, melyek egyaránt vonatkoznak a nemesekre és közrendűekre, átutazókra és követekre. A magántulajdon és az egyéni szabadság védelmére készült törvények kegyetlen szigorral sújtanak le
        a rendbontókra. Különösen érzékenyek a törvények az emberi sszabadságra. Az a rabszolga, aki valamilyen módon eljut Gianag határáig - mely óriás szklaszobrairól, a hofoglalók félezer éve felállított 
        tízméteres kőalakjairól könnyen felismerhető -, rögtön visszanyeri szabadságát. Kölcsönös az ellenszenv a toroni Láncbarátok és a gianagi vezetésű Ezüst Ököl testvériség, az Északi Hármak hatékony szervezete között, mely elsőrendű feladatának tekinti a toroni rabszolgakereskedők szállítmányainak megkaparintását és az áldozatok felszabadítását, ugyanakkor hírszerzői szerepkörben is segíti a hercegségeket. Gianag lakói
        az alacsony kőházakat kedvelik, melyek gyakorta két-három földalatti szintet rejtenek. Sokat tanulnak a tarini mesterektől, büszkeségük, Sinog Kul tervezését és kivitelezését mégis teljes egészében rájuk bízták. A hagyomány szerint SInog Kul oszlopai csak az idők végezetén rogyhatnak meg hisz isteneknek tetsző érzelem - az igaz barátság - támogatja őket. Gianag 
        felett együttesen gyakorolja a hatalmat a herceg és a nemesi gyűlés. Az ország hivatalos nyelve az erv, de értik és beszélik itt a Közöst, nemkülönben a törpék beriqueli eredetű hiljét. A lakosság zöme erv, ám a hegyek közt népes törpe kolóniákra lelhet az utazó. E vidék lakói puritánságukról közismertek, csak sötét, netán földszín árnyalatú 
        ruhákat viselnek. Öltözetük inkább praktikus, mintsem mutatós, ám tartós és kényelmes - beszélik, az erioni kereskedők többsége gianagi szabókkal dolgoztat. A nemesség és köznép között nehéz öltözködés alapján különbséget tenni, a rangsorra legfeljebb az arany- és ezülst ékszerek, olykor a prémes gallérok, köpenyszegélyek utalnak. Az árak változatosak; élelmiszerhez és jószághoz az általánosnál 
        magasabb, használati eszközökhöz és nyersanyagokhoz nyomott áron juthat a kalandozó.

</body>
</html>