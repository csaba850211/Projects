<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Document</title>
</head>
<body style="text-align: justify; color: white; background-color: lightblue; margin-left: 12px; margin-right: 12px; background-image: url('htmlmedia/backback.jpg'); background-repeat: no-repeat; background-size: 320%; overflow:scroll; background-attachment: fixed; backdrop-filter: blur(2px); padding: 1px;">
    <button onclick="location.href='vilag.html';" style="width: 100%; font-size: 14px; opacity: 0.6; padding: 8px; border-radius: 4px; border: 1px;">Világ</button>

    <h1 style="background-color: grey; text-align: center; border-radius: 4px; opacity: 0.6;">Tarin</h1>

    A Pyarron szerinti 1200-as évek elején hasas, vihartépte hajók érkeztek Beriquelről, és a Traidlan hegység árnyékában, Ynev legészakibb partján vetettek horgonyt. Négy törpe nemzetség tagjait hozták, akik saját bevallásuk szerint isteneik sugallatára
    vállalkoztak az útra. A hegységen átkelve virágzó emberi civilizációra, az Északi Hármak hercegségeire bukkantak. Főnökeik békét kötöttek az akkori uralkodóhercegekkel, s építkezésbe fogtak a hegyek mélyén. A hercegségek szerszámmal-nyersanyaggal és élelemmel
    látták el őket, s örök birtokul nekik adományzták az egész Traidlan-hegységet, annak kincseivel egyetemben. A törpék hálája nem maradt el: viszonzásul hűséget fogadtak a vidéken élő embernépeknek, és megbonthatatlan szövetségre léptek velük. Új otthonukban először a természetes
    barlangrendszereket építették ki, majd egyre lejjebb fúrtak, s alig ezer esztendő alatt óriási, emberi mértékkel szinte felfoghatatlan tárnarendszert, földalatti birodalmat hoztak létre. Fővárosuk, Grom-Dhukarr, negyven szintnyi csarnokrendszer, de a beszámolók több ehhez fogható 
    óriási városról beszélnek. Alig néhány olyan utazó akad, aki látta őket; nem mintha a törpék társaságkerülők lennének, a felszíni viszonyokhoz szokott emberi elme azonban képtelen megbirkózni a föld alatti világ sötétjének iszonyatával, a visszhangos mélységek rettenetével - vagyis mindazzal, amit
    egy ilyen látogatás jelent. A törpék kereskedelme igen kiterjedt Észak egyéb államaival: csodálatosan megmunkált fémtárgyakat - elsősorban fegyvereket és vérteket -, nemesfémeket (adamantitot, lunirt, aranyat, ezüstöt és rezet), valamint drágaköveket szállítanak, cserébe élelmet, kelméket és illatszereket kapnak.
    A törpék kitűnő kovácsok, építészek, mérnökök, és nem utolsósorban rettenthetetlen harcosok: az Északi Szövetség gyalogos légióinak derékhadát alkotják. Lovasságuk különös, hüllőforma lényeket, denevérkutyákat - hil nyelven rackla - használ hátas gyanánt. Tarin királyság, uralkodója a majd kilencszáz esztendős Torrof Oggi, a Vándorút utolsó esztendejében elhunyt Torrof
    Migan egyenesági leszármazottja. A hivatalos nyelv a hil, melynek ősibb változatát, a bukh'obort csak a papok és varázstudók beszélik. A túlnyomó többsége érti és beszéli a Közöst, az intelligensebbje az ervet is. Tarin törpéi a könnyen elkészíthető, strapabíró, erőkifejtést igénylő mozgásokat nem korlátozó ruhadarabokat részesítik 
    előnyben, háborúban és békében egyaránt. Ingük vékonyabb, nadrágjuk anyaga háromrét hajtott vászon, csizmájuk, bakancsuk szívós medvebőr - az elejtett nagyvadak bundáját asszonyaik előszeretettel viselik, a férfiak inkább köpenyt, zekét hordanak. Ha kemény munkát végeznek, csak nadrágot öltenek, széles, bőr derékövüket egészen szorosra húzzák.
    A repkedő kőszilánkoktól racklacsont ellenzővel óvják szemüket. A királyság árai nem mérhetőek az emberi birodalmakéhoz, annyira más az értékrendje. A fém fizetőeszközöknek sokkal kisebb értéket tulajdonítanak, mint mondjuk a fának, netán a felszínről való élelemnek, árpasörnek. 
    Tarinban főként harcosokat, gladiátorokat és papokat képeznek; azon törpéknek, akik kétesebb mesterségek űzésére szánták el magukat, a külvilágban kell próbálkozniuk. A közbiztonság jónak mondható, ámbátor ezt sem könnyű emberi mértékkel mérni, hisz a föld mélyén ezer veszély leselkedik az óvatlan külhonira. Tarinban az északi törpe panteon isteneinek a kultusza dívik: a köznép Bul Ruurig vagy Kadal, a harcos kaszt 
    Tooma oltalmába ajánlja családját és javait.

</body>
</html>